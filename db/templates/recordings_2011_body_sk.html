<p>Milí priatelia,</p>
<p>radi by sme vám prezentovali časť nášho nikdy nekončiaceho nahrávania (jakživ nenacvičujte v nahrávacom štúdiu!), nie však štandardnou cestou CD či iného nosiča, ale takto „moderne“, „online“. Keďže sme totiž v minulosti aj tak skončili pri napaľovaní vlastných nahrávok známym/kamošom/priaznivcom, tentokrát ich všetky sprístupňujeme rovno na našej webovej stránke. Bez poplatku si môžete stiahnuť čokoľvek (vrátane obalu) a koľko chcete. Veríme, že tak urobíte a že sa vám naša nová produkcia bude páčiť. Či áno, či nie, poteší nás váš ľubovoľný finančný príspevok, ktorým oceníte našu robotu (číslo účtu zo SR: 4201156384/8360, zo zahraničia: 520700-4201156384/8360 - pri platbe zadajte správu pre prijímateľa "MUZICKA"). Finančný príspevok nám tiež môžete poslať službou PayPal, alebo kartou:<br> <br>Pre súčasnú folkloristickú vydavateľskú činnosť je neraz typická snaha sústrediť sa na objavovanie doposiaľ neokukaných melódií alebo textov, ktoré v ideálnom prípade samotný interpret zabudol ihneď po odspievaní zberateľovi. Samozrejme, na nosičoch sa objavujú aj známe kúsky, nad ktorými mnohí puritáni ohŕňajú nosmi šípiac snahu zalíškať sa miestnemu ľudu. Ak sa v zozname piesní, nedajbože, objaví nejaká všeobecne známa odrhovačka, CD býva folkloristami často zavrhnuté ako slizká „komerčina“. Avšak nám je ľúto osudu nejednej všeobecne známej odrhovačky. Zoberme si také Červené jabĺčko, hornoliptovský erotický song, ktorý si dievky spievali k tancu Čuchom. Mnohí si ho pamätáme ako notorickú pesničku, ktorou sme v predškolskom veku vyjadrovali na MDŽ prechovávanie toho najhlbšieho citu k vlastnej matke (erotický moment bol, prirodzene, vygumovaný tendenčným &ndash; „teba ja, mamička, najradšej mám, tebe to jabĺčko...“). Naša frustrácia z nešťastného osudu prostonárodných odrhovačiek len gradovala, keď sme pri rýpaní sa v archíve neraz naďabili na známy kúsok, ktorý ale v prevedení starých muzikantov a spevákov nabral svojský lesk. Tak sa zrodil nápad vrátiť pomyselný domov viacerým z týchto piesní, ktoré sa síce vďaka spevníkom a učebniciam hudobnej výchovy rozšírili po celom Slovensku, no zaplatili za to daň šedej univerzálnosti a „celoslovenskosti“. Inšpiráciou nám boli spomínané archívne záznamy pesničiek, niektoré zabudnuté zápisy (napr. zaujímavé vedenie hlasov v piesni Červené jabĺčko zo zápisov Karola Plicku), alebo sme len pieseň našili do jej „domovského“ šatu (napr. trenčianske kolo). V zmesiach sa objavujú niektoré „írečitejšie“ piesne a herné prejavy, ktoré akoby podčiarkovali jednotlivé miestne herné štýly (napr. miestnymi muzikantmi obľúbený čardáš a dohra po piesni Na trenčanskom mosťe, alebo hriňovské nôty „s kríža“, ktoré sú vlastne variantmi spievaných rozkazovačiek). Pre zaujímavosť teda vždy v zátvorke uvádzame lokality, ktoré nám boli východiskom a inšpiráciou pri spracovaní.</p>
<p>mix a mastering: Oskar Lehotský, Ivan Hanula, Tomáš Brunovský, Peter Obuch<br>nahrané: štúdio Muzička<br>grafika: Laco Fekete</p>
<p>Nahrávky boli zrelizované s finančnou podporou Ministerstva kultúry SR.</p>
